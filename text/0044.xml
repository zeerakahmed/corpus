<document>
	<meta>
		<title>ہندوستان میں لکھی جانے والی اولین فارسی خودنوشت </title>
		<author>
			<name>معین الدین عقیل</name>
			<gender>Male</gender>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/sites/default/files/1_moinuddin_aqeel_bunyad_2015_.pdf</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<num-words>2140</num-words>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>بطورصنفِ نثر اردوزبان میں لکھی جانے والی اولین خودنوشت سوانح عمری کا تعین مختلف حوالوں اورمنصوبوں کے تحت موضوعِ مطالعہ و تحقیق بنتارہاہے۔ اس ضمن میں بالخصوص راقم کے انکشاف پر مبنی مرتبہ و مطبوعہ کاوش بیتی کہانی: اردو کی اولین نسوانی خودنوشت، مصنفہ شہر بانو بیگم، دختر نواب پٹودی اکبرعلی خاں کا مقدمہ اس وقت تک تمام دستیاب و ضروری معلومات پر مشتمل ہے۔ پھر اس موضوع پر مزید معلومات اور دیگر دستیاب اولین خودنوشت سوانح عمریوں کا راقم کا تحریر کردہ ایک تعارف ”اردو کی اولین خودنوشت سوانح عمریاں“ میں سامنے آیا۔ اردو زبان میں ایسی دستیاب خودنوشتوں کے منظرِ عام پر آنے کا آغاز کوئی ۱۸۲۰ئ کی بات ہے، جب ایک نوعیسائی (ہندو) پتمبر سنگھ کی اردو زبان میں ایک خودنوشت <annotation lang="en">Memoir of Pitambar Singh, a Native Christian</annotation> شائع ہوئی۔ جب کہ شہر بانو بیگم کی مذکورہ بالا خودنوشت (مرقومہ ۱۸۸۵ئ-۱۸۸۷ئ) کے لکھے جانے تک اردو میں کئی خودنوشت سوانح عمریاں لکھی گئیں جن کا ذکر راقم کے موخر الذکر مقالے میں موجود ہے۔</p>
			<p>یہ معاملہ ان خودنوشت سوانح عمریوں کا ہے جو ایک مستقل صنف کے طور پر خاص اسی مقصد سے اپنی زندگی کا احوال مرتب کرنے کے لیے لکھی گئیں۔ ورنہ ایسی متعدد مثالیں موجود ہیں کہ مؤرخین نے جب اپنے عہد کی تاریخیں لکھیں، یا تذکرہ نویسوں نے معاصر شاعروں، مصنفین یا علما و مشائخ کے تذکرے لکھے یا صوفیہ کے مصاحبین یا عقیدت مندوں نے ان کے ملفوظات مرتب کیے، تو ضمنی طور پر کہیں کہیں وہ اپنے ذاتی حالات یا اپنی وابستگی کا حال احوال یا اپنے ذاتی مشاہدات بھی لکھ گئے۔ لیکن ظاہر ہے یہاں ایسی صورت میں ان کے پیشِ نظر اپنی زندگی کے حالات یا اپنی مربوط سوانح لکھنا بنیادی مقصد نہ تھا۔</p>
			<p>فارسی زبان میں یہ روایت مغلیہ عہد میں زیادہ عام رہی۔ مغلوں سے قبل بھی یہ روایت مؤرخین اور مصنفین کے ہاں تلاش کی جاسکتی ہے لیکن یہاں ایک ایسی خودنوشت سوانح کا تعارف مقصود ہے جو کسی ضمنی یا ذیلی مقصد سے کسی کتاب کے باب یا جز کے طور پر نہیں بلکہ ایک شخص کے اپنے شخصی یا ذاتی تعارف کے خاص مقصد سے اس کے مصنف امیرالدین میراں جی شمس العشاق (۹۰۲ھ/۱۴۹۶ئ۔ ۹۹۴ھ/۱۵۸۵ئ) نے فارسی زبان میں ۱۵۸۵ئ یا اس سے کچھ قبل لکھی تھی۔ شمس العشاق بیجاپور کی عادل شاہی عہدِسلطنت (۱۴۹۰ئ-۱۶۸۶ئ) کے ممتاز صوفی اور مصنف و شاعرتھے، جن کا تعلق چشتیہ سلسلے سے تھا۔ سلسلہ چشتیہ کا فیض دکن میں سیدمحمد حسین عرف گیسودراز (۷۲۱ھ/۱۳۲۱ئ۔ ۸۲۵ھ/۱۴۲۲ئ) سے عام ہوا تھا۔ گیسودرازاسلامی تصوف کی ان روایات سے وابستہ تھے جو سلطنتِ اسلامیہ ہند کے مرکز دہلی میں اورپھر دکن میں اسلامی سلطنت کے صوبائی دارالحکومت دولت آباد میں تصوف کے فروغ اورایک بڑے پیمانے پر تبلیغِ اسلام کا باعث بنیں۔ انھوں نے بیک وقت اپنے مرشد خواجہ نصیرالدین چراغ دہلی (متوفی ۷۵۷ھ/۱۳۵۶ئ) سے، اوران سے بیعت کے وسیلے سے خواجہ نظام الدین اولیا (۶۳۱ھ/۱۲۳۲ئ۔ ۷۲۵ھ/۱۳۲۴ئ) کی روحانیات و الٰہیات سے مستفیض ہوکر، دکن میں تبلیغِ اسلام اور تصوف کے فروغ کا وہ شان دار کارنامہ انجام دیا تھاجو جنوبی ایشیا میں دیگر کم ہی صوفیہ کے ساتھ منسوب ہے۔ انھیں یہ بھی ایک اعزاز و امتیاز حاصل ہے کہ ان سے دکن میں چشتیہ سلسلے کوبے پناہ مقبولیت اورمثالی فروغ نصیب ہوا اوراس سلسلے کے جوصوفیہ ان سے راست یا بالواسطہ منسلک رہ کراسلامی تصوف میں اپنی خدمات، تعلیمات اور افکار سے علاقۂ دکن کو فیض یاب اور منور کرتے رہے، خود وہ بھی اپنی اپنی جگہ اپنی خدمات و اثرات کے سبب ممتاز و موقر نظرآتے ہیں۔ دکن میں ان کا فیض شاہ جمال الدین مغربی (متوفی ۱۴۲۴ئ) تک اوران سے شاہ کمال الدین بیابانی (متوفی۱۴۶۳ئ) تک پہنچاتھا۔ شاہ بیابانی سے امیر الدین میراں جی شمس العشاق نے فیض پایا تھا۴ جواس وقت ہمارا ایک موضوع ہیں۔ پھر ان سے راست فیض یافتگان میں ان کے فرزند شاہ برہان الدین جانم (۹۶۱ھ/۱۵۵۳ئ -۱۰۰۷ھ/۱۵۹۹ئ) تھے اورجن کے فرزند شاہ امین الدین علی اعلیٰ (۱۰۰۷ھ/۱۵۹۹ئ۔ ۱۱۰۸ھ/۱۶۷۴ئ) تھے۔</p>
			<p>جانم کے ایک معاصر شیخ محمود خوش دہان (متوفی ۱۰۲۶ھ/۱۶۱۷ئ) بھی ممتاز صوفیہ میں شمار ہوتے ہیں اور انھیں جانم سے ایک نسبت یہ تھی کہ ان کی بہن ولی بی ماں جانم کے عقد میں تھیں، جن سے امین الدین علی اعلیٰ تولد ہوئے۔ مزید یہ کہ یہ جانم سے نہ صرف سلسلہ چشتیہ میں بیعت تھے بلکہ ان کی خلافت پر بھی متمکن ہوئے۔ اس پر مستزاد، جانم کی ہدایت پر انھوں نے اعلیٰ کے اتالیق و پیرِ تربیت کی ذمے داری بھی اداکی۔ ان مناسبتوں کے باعث خوش دہان بھی اس خانوادے کے ایک رکن تھے۔ اس طرح ان تین نسلوں پر مشتمل یہ خانوادہ، گیسو دراز سے بیعت و رشد کے وسیلے سے ان سے فیض یافتہ بھی ہے اوردکن میں ان کے خیالات کے فروغ کا سبب بھی بنا ہے۔ شمس العشاق اس خاندان کے ایک جانب سرپرستِ اعلیٰ بھی تھے اور دوسری جانب دکن میں، اس طرح اپنے خاندان کی اجتماعی کوششوں کے باوصف، چشتیہ سلسلے کے فروغ اور وسعت کا سبب بھی بنے۔ شمس العشاق نے تصوف کے اعمال و اشغال اور سلوک و تربیت کے ساتھ ساتھ تخلیق و تصنیف کو بھی اپنے افکار و خیالات کے اظہار کا وسیلہ بنایا تھا۔ وہ شاعر بھی تھے اور نثر میں متعدد کتابوں اور رسائل کے مصنف بھی تھے۔ ان تصانیف میں ان کی وہ خودنوشت بھی شامل ہے جس کا تعارف یہاں پیشِ نظر ہے۔</p>
			<p>یہ خودنوشت نسل نامہ حاجی شریف الدین یعنی خودنوشت حالات حضرت میراں جیدو اجزا پر مشتمل لیکن بہت مختصرہے۔ ان اجزا میں ایکــ ”ــ نسل نامہ“ ہے جس میں مصنف نے اپنے اجداد کے نام تحریر کیے ہیں، اور دوسرا جز ان کے ذاتی حالات پر مشتمل ہے۔ ان دونوں کے درمیان کوئی فاصلہ نہیں، یہ دونوں باہم مربوط ہیں۔ اس خودنوشت کے پانچ قلمی نسخوں کا علم ہے جودرجِ ذیل کتب خانوں: کتب خانہ درگاہِ امینیہ (بیجاپور)، کتب خانہ آصفیہ (حیدرآباد)، ادارہ ادبیاتِ اردو، حیدرآباد، مخطوطہ نمبر ۸۶۳؛ کتب خانہ عمر الیافعی (۱۸۸۹ئ-۱۹۶۱ئ) حیدرآباد؛اور خانقاہِ عنایت الٰہی (جدِ اعلیٰ ڈاکٹر محی الدین قادری زور، ۱۹۰۴ئ-۱۹۶۲ئ) میں موجود ہیں۔ اس خود نوشت کے بارے میںاس شک کا اظہار بھی کیا گیا ہے کہ کیا یہ میراں جی ہی کی تصنیف ہے۔ یہ بھی گمان ظاہر کیاگیاہے کہ یہ خودنوشت مکمل نہیں۔ اس میں میراں جی اور حضرت علی کے درمیان جو فہرستِ اجداد درج ہے اس میں ۷۱ واسطے بیان کیے گئے ہیں اوران کی مدت نوسو سال بنتی ہے۔ اس مدت کے لحاظ سے کہاگیاہے کہ یہ واسطے کم ہیں۔ لیکن اس کی نوعیت سے قطع نظر اس میں شک نہیں کہ اس کا تعلق میراں جی اور ان کی زندگی ہی سے ہے اور بہت اہم اورقیمتی معلومات اس کے توسط سے دستیاب ہوئی ہیں۔ پھر اس کی زمانی تقدیم کے بارے میں بھی دو رائے نہیں ہوسکتیں۔</p>
			<p>میراں جی کے انتقال (۱۵۸۵ئ) تک کسی ایسی فارسی خودنوشت کے بارے میں ہماری معلومات عنقا ہیں، جو ہندوستان میں لکھی گئی ہو، اور جو کسی حکمران سے منسوب، بمثل ”وقائع بابری“ (شہنشاہ ظہیر الدین بابر، ۱۴۸۳ئ-۱۵۳۰ئ) یا مغل حکمران ہمایوں (۱۵۳۰ئ-۱۵۴۰ئ) کی سوانح ”ہمایوں نامہ“ (مصنفہ گلبدن بیگم، ۱۵۲۳ئ-۱۶۰۳ئ) جیسی واقعاتی ومشاہداتی تصنیف نہ ہو، جس میں مصنف کے جزوی ذاتی حالات بھی تحریر کا حصہ بنے ہیں۔ ہندوستان میں فارسی میں لکھی جانے والی جس پہلی اور معروف خودنوشت کے بارے میں معلومات عام رہی ہیں وہ اسد بیگ قزو ینی (متوفی ۱۶۲۱ئ) کی خودنوشت وقائع اسد بیگ (”حالاتِ اسد بیگ“/”احوالِ اسد بیگ“) ہے جو ۱۶۰۴ئ-۱۶۰۵ئ یا شمس العشاق کی تحریر کردہ خودنوشت کے کوئی بیس سال بعدکی تصنیف ہے۔ ۱۳ یہ اسد بیگ، شاعر تھا اور ’اسد‘ تخلص کرتاتھا۔ قزوین میں پیدا ہوالیکن ہجرت کرکے عہد جلال الدین اکبر (۱۵۵۶ئ-۱۶۰۵ئ) میں ہندوستان آیا اورابوالفضل (۱۵۵۱ئ-۱۶۰۲ئ) کی ملازمت اختیار کی اور تقریباً سال اس کے ساتھ وابستہ رہا۔ ابوالفضل کے انتقال (۱۶۰۲ئ) کے بعد، وہ اکبر کے دربار سے منسلک ہوا۔ اکبرنے اسے اپنے شہزادہ دانیال کی شادی میں شرکت کے لیے، جو ابراہیم عادل شاہ ثانی (۱۵۸۰ئ– ۱۶۲۷ئ) کی دختر سے طے پائی تھی، شاہی بارات کے ساتھ بیجاپوربھیجاجس میں شامل ہوکروہ بیجاپور گیا۔ وہاں سے واپسی کے ایک سال بعد اکبر نے اسے دکن کے چاروں صوبوں کے لیے اپنا ایلچی مقررکرکے بھیج دیا۔ ابھی اسے روانہ ہوئے کچھ ہی مدت گذری تھی کہ اکبر کا انتقال ہوگیا، چنانچہ شہزادہ نورالدین جہانگیر (۱۶۰۵ئ-۱۶۲۷ئ) نے تخت نشین ہوتے ہی اسے واپس بلالیا اور کسی وجہ سے اسے ملازمت سے برخاست کردیا۔ اسد بیگ کا انتقال۱۶۲۱ئ میں ہوا۔ اس خودنوشت کے علاوہ اپنی یاد گار میں اس نے اپنا ’دیوان‘ چھوڑا ہے، جس میں ۸۰۰۰ اشعار شامل ہیں۔ وقائع اسد بیگ میں اس نے اپنے حالات ابوالفضل کی وفات سے اکبر کی رحلت اور جہانگیر کی تخت نشینی تک تحریر کیے تھے۔ اس میں اس کے قیامِ بیجاپور اور ابراہیم عادل شاہ سے اس کی ملاقاتوں کے حالات بھی شامل ہیں۔</p>
			<p>میراں جی کی خودنوشت، جوانتہائی مختصر ہی سہی، اورانھوں نے اپنی عمر کے چاہے جس عرصے میں اسے لکھا ہو، ۱۵۸۵ئ یا اس سے قبل کی تصنیف ہے۔ اس طرح میراں جی کی اس خودنوشت کوہندوستان میں لکھی جانے والی دستیاب اور اس فن میں مستقل اولین فارسی خودنوشت قرار دینے میں تامل نہیں ہونا چاہیے۔ اس کے کُل دستیاب متن کویہاں ذیل میں نقل کیاجاتاہے:</p>
			<blockquote>
				<p><annotation lang="ar">اللہم صلی علی محمد صلعم سید الاولین والآخرین۔ </annotation> نسل نامہ حضرت حاجی شریف دوام الدین بن سیدعلی بن سید محمد بن سید حسین بن سید داودبن سید زین بن سید احمدبن سید حمزہ بن سید سیف اللہ بن سید ابوالحسن بن سید عبیداللہ مظلومی بن سید علی بن امام زین العابدین بن امام حسین بن علی ابن ابو طالب کرم اللہ وجہہ۔ </p>
				<p>بیتنا فی المحلتہ القریشیہ، عند بیت صحابہ کرام ابوبکر، بن قحافتہ، بن مبارک مکہ، جائ نافی۱۸ الہند، النسبت من قوم چغطیتہ، از قوم چغطیہ نسبت کردہ باز بہ مکہ معظمہ رفتہ۔ در مکہ تولدم شد۔ و اسمنا امیرالدین نہادند، المعروف شاہ میراں جی و بعد از بست ودوسال یک طرفہ حال پیداشد۔ از مکہ معظمہ بہ زیارت مدینہ شریف مشرف شدم۔ مدت دوازدہ سال و سہ ماہ و پنج روز بہ درگاہ قبلہ کونین سیدالانبیا و المرسلین بہ یک پہلو افتادہ در شب جمعہ سید المرسلین و با صحابہ کرام قدوم سعادت ابد (کذا) بہ ایں فقیر آوردند۔ و پابوس شدم۔ دستِ مبارک بر سر نہادند۔ الحمدللہ بہ مراد رسیدم۔ چنانچہ (کذا) سرفراز کردنی بود سرفراز مرحمت و عنایت رحمت (کذا) عطاشد و سید الانبیادست ایں فقیر گرفتہ بدست حضرت علی کرم اللہ وجہہ سپردند۔ از حضرت اسد اللہ الغالب نعمت بیکراں عطایافتم۔ من بعد حکم مصطفیٰ و مرتضیٰ بہ این فقیر صادر شد کہ بہ ہند بروند۔ نہایت عذرے و بعجز آوردم کہ زبان ہندگوناگوں فہمی نمی دارم و بہ زبان مبارک فرمودند ہمہ زبان بشما معلوم خواہد شد و ملاقات شاہ کمال الدین بیابانی بگیرند و ہر چہ فرمایند قبول کنند۔ بر حکم معالی بہ ہند آمدہ ام ودرخدمت شاہ کمال الدین رسیدم و چند ایام سعادت انجام خدمت کردم۔ از سرزمین ہند و اززبان ہندی واقف شدم۔ پیر ایں فقیررخصت فرمودہ حکم کدخدائی کردند و بہ زبانِ مبارک فرمودند کہ اے امیر میراں از شما بسیارعالم بہرہ خواہند یافت۔ بر حکم پیرایں فقیر در بھنگار کدخدائی کردہ۔ چند روز ماندہ۔ در خدمت پیر آمدم۔ فرمودند کہ حکم نبی علیہ الصلوات والسلام شدہ است کہ بہ بیجا پوربروند و جایی کہ اشارت نبی اللہ شود درایں جا مستقیم و ساکن باشد۔ بر حکم پیر فقیر در عہد علی عادل شاہ آمد بہ استعانت	اشارہ ساکن و مستقیم (وساکن) شدم۔ الحمدللہ علی ذالک۔ تمت تمام شد۔</p>
			</blockquote>
			<p>اس خودنوشت سے میراں جی کے احوال کے بارے میں، ان کے نسب نامے کے علاوہ، جو معلومات اخذ ہوتی ہیں وہ یہ ہیں: </p>
			<p>ان کا نام امیر الدین اور عرفیت ’میراں جی‘ تھی۔ ان کے والد کا نام حاجی شریف دوام الدین تھا، جو ساداتِ زیدی سے تعلق رکھتے تھے۔ ان کا مکان مکہ مکرمہ کے محلہ قریشیہ میں ابوبکر بن قحافہ کے پڑوس میں تھا۔ حاجی شریف کی شادی ہندوستان میں مقیم ایک چغتائی خاندان میں ہوئی تھی۔ اس مقصد کے لیے حاجی شریف ہندوستان آئے اور شادی کرکے اپنے وطن لوٹ گئے تھے۔ میراں جی اپنے خاندانی مکان میں پیدا ہوئے تھے۔ وہاں وہ پیدائش کے بعد بائیس برس تک مقیم رہے اور پھر مدینہ منورہ منتقل ہوگئے۔ وہاں وہ بارہ سال تین ماہ پانچ دن گذارنے کے بعد ارشادِ نبوی کی تعمیل میں شاہ کمال الدین بیابانی سے اکتسابِ فیض کی خاطر ہندوستان روانہ ہوئے۔ ہندوستان پہنچ کر انھوں نے شاہ کمال بیابانی سے ملاقات کی اور ان کے ہاتھ پر بیعت کی اور مقامی زبان سیکھی اور علاقائی معاشرت سے واقفیت حاصل کی۔ اکتسابِ فیض کے بعداپنے مرشد کی ہدایت پر بھنگار گئے اور وہاں شادی کی۔ شادی کے بعد دوبارہ اپنے مرشد کی خدمت میں پہنچے، جہاں انھیں حکم ملا کہ وہ بیجا پور جائیں اور وہاں قیام کریں۔ چنانچہ میراں جی علی عادل شاہ کے عہد میں بیجا پور پہنچے اور وہاں قیام کیا۔</p>
			<p>یہ خود نوشت اگرچہ بے حد مختصر ہے لیکن اپنے کل معنوی و نوعی مفہوم کی حامل ہے اور اسی لیے اپنی نوعیت اور زمانی تقدم کے لحاظ سے ہندوستان میں لکھی جانے والی اولین خود نوشت ہے۔</p>
		</section>
	</body>
</document>